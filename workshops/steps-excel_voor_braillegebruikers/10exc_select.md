#10. Selecteren gegevens

1. Selecteren met de functie Filter
2. Gegevens selecteren op één selectievoorwaarde
3. Gegevens selecteren op twee selectievoorwaarden
4. Filteren op de waarde in de geselecteerde cel
5. Sneltoetsen – Selecteren van gegevens
6. Downloads

##1. Selecteren met de functie Filter

Met het ﬁlter kun je naast sorteren ook gegevens selecteren. Bij het selecteren van gegevens in een lijst geef je de voorwaarden op voor de gegevens die je wil blijven zien. De andere rijen van de lijst worden verborgen. Als je in de boekenlijst alleen de boeken van Paul van Loon wil zien, maak je een selectie op Paul van Loon. Als je in de adressenlijst alleen de verkochte huizen in de provincie Utrecht wil zien, maak je een selectie op de provincie Utrecht.

De selectie van de gegevens die je gemaakt hebt, kun je vervolgens kopiëren, doorzoeken, bewerken, opmaken en afdrukken. Hiervoor hoef je de gegevens niet eerst te verplaatsen.

Voor het selecteren gebruik je opnieuw het ﬁlter in de kolomkop van iedere kolom. Dit ﬁlter is te openen met Alt+Pijl omlaag.

Voor dit onderdeel heb je het volgende bestand nodig: Werkmap 10 selecteren gegevens.xlsx.

##2. Gegevens selecteren op één selectievoorwaarde

###Opdracht 10.1
Selecteer uit de lijst met verkochte huizen de adressen in de provincie Utrecht.

###Zo doe je dat:
* Open het bestand Werkmap 10 selecteren gegevens.xlsx
* Ga naar het werkblad Verkoop
* Zet de ﬁlter functie aan; Ctrl+Shift+L
* Ga staan in de kolomkop Provincie; Ga naar cel D3
* Ga naar de selectie optie Alles selecteren; Alt+Pijl omlaag, verder met Pijl omlaag
* Schakel het selectievakje uit; Spatie
* Schakel het selectievakje voor de provincie Utrecht in; Pijl omlaag en spatie
* Bevestig selectie: Enter

### Opdracht 10.2
Sorteer de geselecteerde adressen in de provincie Utrecht op postcode van A-Z.

Controle; het eerste adres is: Schoonouwenseweg 1c

###Opdracht 10.3
Schakel de selectie voor de provincie Utrecht weer uit, ofwel wis het ﬁlter.

####Zo doe je dat:
* Ga op de kolomkop provincie staan
* Open het ﬁltermenu; Alt+Pijl omlaag
* Ga naar de optie ‘Filter Provincie wissen’ met Pijl omlaag en Enter.
* Bevestig en sluit het menu met Enter

###Opdracht 10.4
Gegevens selecteren op één selectievoorwaarde

Selecteer op het werkblad Boeken de boeken van de auteur Paul van Loon. Sorteer deze boeken vervolgens op boektitel.

Controle vraag: Hoeveel boeken zijn er van Paul van Loon. 11

Controle vraag: Wat is de titel van het eerste boek. Boze drieling

##3. Gegevens selecteren op twee selectievoorwaarden

Het kan ook zijn dat je een selectie wil maken van de gegevens die gebaseerd is op twee selectievoorwaarden, bijvoorbeeld de auteur en het leesniveau. In feite ga je dan twee keer een selectie maken, eerst op auteur en daarna op leesniveau, maar de volgorde mag ook worden omgekeerd.

###Opdracht 10.5
Selecteer op het Werkblad Boeken, de boeken van de auteur Vivian den Hollander, voor het leesniveau AVI M4E4.

####Zo doe je dat:
* Zorg dat het ﬁlter in de kolomkop aanstaat; Ctrl+Shift+L
* Ga op de kolomkop ‘Auteur achternaam’ staan
* Open het ﬁltermenu; Alt+Pijl omlaag
* Ga naar de selectie optie Alles selecteren; Alt+Pijl omlaag, verder met Pijl omlaag
* Schakel het selectievakje uit; Spatie
* Schakel het selectievakje voor ‘Hollander’ in; Pijl omlaag en spatie
* Bevestig selectie: Enter
* Ga naar de kolom Leesniveau en herhaal de bovenstaande stappen voor het leesniveau AVI M4E4.

Het resultaat is een lijst met 6 boeken van de auteur Vivian den Hollander en een leesniveau AVI M4E4.

##4. Filteren op de waarde in de geselecteerde cel
Stel, je hebt in de tabel “boeken” een boek gevonden van de auteur ‘Knegt ‘ en je wil weten of er nog meer boeken van dezelfde auteur zijn.

Dan kun je de lijst snel ﬁlteren op de waarde in de geselecteerde cel ofwel de cel waar je celaanwijzer op staat. Hiervoor hoef je niet eerst het ﬁlter in te schakelen. Deze wijze van selecteren gaat via het applicatie menu, optie Filteren en vervolgens de optie ‘Waarde van geselecteerde cel gebruiken voor ﬁlter’.

###Opdracht 10.6
Ga met de zoekfunctie naar de auteur met achternaam Knegt en maak een selectie van de boeken van de auteur Knegt via het applicatiemenu.

####Zo doe je dat:
* Ga naar het werkblad Boeken
* Zoek naar Knegt; Ctrl+F
* Filter op de inhoud van de cel; Applicatiemenu, optie Filteren, optie Waarde van de geselecteerde cel gebruiken voor ﬁlter.
* Het resultaat moet zijn dat alle rijen verborgen zijn behalve de drie van de boeken met auteur Knegt.
* Via het applicatie menu kun je het ﬁlter ook weer wissen.

##5. Sneltoetsen – Selecteren van gegevens
* Filter inschakelen; ALT+E, T of met CTRL+SHIFT+L
* Filtermenu openen; Alt+pijl omlaag
* Snelmenu openen; Snelmenu-toets of Shift+F10
* Sorteren op huidige kolom; Snelmenu, optie sorteren

##Downloads:
[Werkmap 10 selecteren gegevens](https://www.eduvip.nl/cms/files/Werkmap-10-selecteren-gegevens.xlsx)
