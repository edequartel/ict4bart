# Introductie Excel 2010 Cursus

1. [Introductie Excel 2010 cursus voor docenten](#1-introductie-excel-2010-cursus-voor-docenten)  
2. [Introductie Excel 2010 cursus voor studenten](#2-introductie-excel-2010-cursus-voor-studenten)  
3. [Opzet van de cursus Excel](#3-opzet-van-de-cursus-excel)  
4. [Excel en schermleesprogramma’s](#4-excel-en-schermleesprogrammas)

---

## 1. Introductie Excel 2010 Cursus voor Docenten

### Inleiding

Leerlingen en studenten met een visuele beperking hebben hulpmiddelen en speciale software om de computer te kunnen bedienen. Als het beeldscherm niet of niet voldoende kan worden waargenomen gebruiken zij hulpmiddelen zoals de brailleleesregel en/of de synthetische spraak als alternatieve uitvoer van de computer. Braille en spraakuitvoer worden daarbij aangestuurd door een schermleesprogramma. Veel gebruikte schermleesprogramma’s in Nederland zijn **SuperNova**, **Jaws** en **NVDA**.

Op de pagina: [http://www.eduvip.nl/toegang-tot-de-computer-door-middel-van-braille-spraak/](http://www.eduvip.nl/toegang-tot-de-computer-door-middel-van-braille-spraak/) van **eduVIP.nl** wordt de werking van een schermleesprogramma uitgelegd.

---

### Excel 2010 voor Visueel Beperkte Leerlingen en Studenten

Deze cursus Excel 2010 is in het bijzonder bedoeld voor visueel beperkte leerlingen en studenten die op braille en/of spraak zijn aangewezen. Zij moeten Excel volledig met het toetsenbord kunnen gebruiken. Daarnaast richt de cursus zich op de groep die voor hun computertoegang gebruik maken van schermleessoftware en voor hun middelbare schoolopleiding Excel gebruiken als alternatief voor het gebruik van de grafische rekenmachine. Op **eduVIP.nl** is een aantal Excel-bestanden beschikbaar dat hiervoor gebruikt kan worden.

---

### Ondersteuning Docenten

Als ondersteuning van de docenten zal, waar noodzakelijk, worden uitgelegd hoe visueel beperkte gebruikers de verschillende functies van Excel kunnen gebruiken.

Excel werkmappen voor de wiskundeonderwerpen voortgezet onderwijs op **eduVIP.nl**:  
[http://www.eduvip.nl/excel-werkbladen-met-wiskundige-formules/](http://www.eduvip.nl/excel-werkbladen-met-wiskundige-formules/).

---

## 2. Introductie Excel 2010 Cursus voor Studenten

**Microsoft Office Excel 2010**, zoals de officiële naam luidt, is een rekenbladprogramma, ook wel “spreadsheetprogramma” genoemd. Met Excel kun je allerlei soorten gegevens invoeren, berekeningen uitvoeren en de resultaten daarvan op een overzichtelijke wijze presenteren.

De mogelijkheden met Excel zijn vrijwel eindeloos. Van een simpele berekening met een paar gegevens tot een complete boekhouding voor een klein bedrijf.

Maar het hoeft bij het werken met Excel niet altijd om berekeningen met getallen te gaan. Excel is ook prima bruikbaar voor het aanleggen en bijhouden van overzichten en lijsten van een muziekverzameling of adressen.

Voor visueel beperkte leerlingen en studenten die op braille en/of spraak zijn aangewezen kan Excel ook gebruikt worden voor het vak wiskunde. Voor een aantal wiskundige begrippen waarvoor de grafische rekenmachine wordt gebruikt, is Excel een alternatief.

---

### Wat is een Spreadsheet of Rekenblad?

Een spreadsheet kun je het beste voorstellen als een of meer vellen ruitjespapier. Een **"vel"** wordt in Excel een **werkblad** genoemd. De **"ruitjes"** heten **cellen**.

Cellen onder elkaar vormen samen **kolommen**. Kolommen worden aangeduid met letters, vanaf uiterst links te beginnen met **A**.

Cellen naast elkaar vormen samen **rijen**. Iedere rij heeft een nummer, helemaal bovenaan te beginnen met **1**.

Door de combinatie van kolomletter en rijnummer heeft iedere cel op het snijpunt van kolom en rij een uniek celadres. Zo wordt de eerste cel geheel links bovenaan aangeduid met **A1**. De cel in de derde kolom op de tiende rij heet **C10**.

Elke cel kan een **getal**, een **tekst** of een **formule** bevatten. Met formules kun je berekeningen maken. Zo kun je bijvoorbeeld getallen in een bepaalde groep cellen bij elkaar optellen.

Een aantal bij elkaar behorende werkbladen wordt samen een **werkmap** genoemd.

---

## 3. Opzet van de Cursus Excel

De cursus Excel voor braille- en spraakgebruikers is een beginnerscursus die gericht is op de noodzakelijke kennis en vaardigheden voor het voortgezet onderwijs.

---

### De Cursus Bestaat Uit:

De cursus bevat **11 hoofdstukken** en evenzoveel onderwerpen. Ieder hoofdstuk heeft een uitleg en één of meerdere opdrachten. Van een aantal opdrachten wordt gevraagd de uitwerking op te sturen naar je docent of begeleider voor feedback.

#### Hoofdstukken:

1. Navigeren  
2. Basisberekeningen  
3. Doorvoeren Formules  
4. Doorvoeren Gegevens  
5. Celadressering  
6. Getalnotaties  
7. Werkmapbeheer  
8. Werkbladbeheer  
9. Gegevens Sorteren  
10. Gegevens Selecteren  
11. Excel voor Wiskunde  

---

## 4. Excel en Schermleesprogramma’s

Voor het werken met Excel hebben de hulpmiddelen **SuperNova**, **Jaws** en **NVDA** speciale functies. Zo zijn er functies om de inhoud van één enkele cel of van meerdere cellen naast elkaar tegelijk weergegeven te krijgen in spraak of braille.

Daarnaast kun je lijsten oproepen met verschillende soorten inhoud van cellen en kun je tabelkoppen opvragen om sneller de betekenis van de inhoud van een cel te weten.

---

### SuperNova

#### Algemeen

SuperNova biedt verschillende modi voor brailleweergave:

- **Fysieke modus**: geeft de tekst weer zoals die op het scherm staat.  
- **Logische modus**: geeft aanvullende informatie over de celinhoud, kolomletter, rijnummer, en werkbladnaam.

De standaardmodus is **Logische modus**. Deze modus is handig voor het werken met dialoogvensters.

---

### JAWS

JAWS biedt vier brailleweergavemodi:

1. **Regelmodus**  
2. **Gestructureerde modus**  
3. **Spraakmodus**  
4. **Kenmerkmodus**

De gestructureerde modus geeft extra informatie over het item dat de focus heeft, zoals de celcoördinaten, kolom en rij, celinhoud, celformule, opmerkingen, en hyperlinks.

---

### NVDA

#### Toetscombinaties voor Kolommen en Rijen

- **Kolomkoppen instellen**: `NVDA+Shift+C`  
- **Rijkoppen instellen**: `NVDA+Shift+R`  
- **Opmerking melden**: `NVDA+Alt+C`  

Daarnaast kun je met **NVDA+F7** een lijst met elementen in Excel oproepen.

---

### Toetscombinaties voor Schermleesprogramma’s

| **Functie**                     | **SuperNova**   | **JAWS**           | **NVDA**           |
|---------------------------------|-----------------|--------------------|--------------------|
| Lees kolomtitel                 | Ctrl+Shift+C    | Insert+Alt+Shift+C | NVDA+Shift+C       |
| Lees rijtitel                   | Ctrl+Shift+R    | Insert+Alt+Shift+R | NVDA+Shift+R       |
| Opmerking melden                | Alt+C           | Alt+Shift+Quote    | NVDA+Alt+C         |

---